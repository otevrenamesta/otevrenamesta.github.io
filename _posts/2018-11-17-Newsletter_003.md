---
layout:       blog
title:        NEWSLETTER DUBEN - LISTOPAD 2018
---

V létě proběhla **členská schůze**. Máme zvolené nové vedení. Předsedou výboru se stal Ondřej Profant. Dále byly na členské schůzi prezentovány projekty, které náš spolek financuje. [Záznamy klíčových přednášek](https://youtu.be/AEMxMOToVdc ) (např. Portál občana, Mapy bez bariér, IoT, ...) najdete na našem YouTube kanálu, prezentace v [knihovničce](https://gitlab.com/otevrenamesta/documents/tree/master/knihovnicka ) a k dispozici je samozřejmě i [zápis](https://gitlab.com/otevrenamesta/documents/blob/master/schuze/2018_06_28/zapis_2018_06_28.pdf ).

Spolupracujeme s projektem [**Tenderman**](https://www.youtube.com/watch?v=AEMxMOToVdc&t=9260s ) z dílny [Datlabu](http://www.datlab.cz/ ). Členské obce tak mají možnost získat pro první rok používání slevu 33%. Tento projekt je zaměřen na  přípravu zadávací dokumentace a průzkum trhu, více na [webu projektu](https://tenderman.cz ).

Přes léto jsme se vrhli na Smart Cities projekty. Konkrétně univerzální infrastrukturu pro [**Internet of Things**](https://cs.wikipedia.org/wiki/Internet_v%C4%9Bc%C3%AD ) (IoT). Obec zainvestuje brány, které přijímají data ze všech senzorů. Je jedno, zda se jedná o data obce či soukromníků. Díky spolupráci lidí z [hackerspace](https://cs.wikipedia.org/wiki/Hackerspace) [base48](http://base48.cz/ ) je řešení levné a univerzální. Více se dočtete v [článku](https://www.otevrenamesta.cz/nmnm_otevrelo_brany_do_IoT.html ). Demonstrační provoz z Nového Města na Moravě můžete vidět na [https://iot.otevrenamesta.cz](https://iot.otevrenamesta.cz ).

Další obce se připojují k rozklikávacímu rozpočtu [**CityVizor**](http://cityvizor.cz/ ). Nezapomeňte, že i vaše obec může být zdarma zapojena. Napojení na GINIS máme již dobře otestováno. Finišujeme zapojení Domažlic, které využívají účetní software VERA Radnice.

Přebíráme projekt [Mapa samosprávy](https://www.mapasamospravy.cz ), který byl oceněn např. v soutěži "Otevřeno x zavřeno". Poskytuje data z úředních desek vizualizovaná v mapě, ale již delší čas je nedostupná z důvodu nedostatku zdrojů, což je obzvlášť nepříjemné, neboť ji využíváme v našem CityVizoru. Tímto krokem chceme situaci nejen pro nás napravit.

Objednáváme úpravu [**LibreOffice**](https://cs.wikipedia.org/wiki/LibreOffice ) (svobodného kancelářského balíku), která umožní lepší integraci s aplikacemi třetích stran (např. VITA, VERA, ...). Tento požadavek zazněl z několika měst, kde právě tento software pro potřeby veřejné správy používají.

Činnost spolku jsme **prezentovali** na konferencích [LinuxDays](https://www.linuxdays.cz/2018/ ) v Praze, [OpenAlt](https://www.openalt.cz/2018/ ) v Brně nebo na školení [Efektivní správa obcí](http://www.smocr.cz/cz/nase-projekty/efektivni-sprava-obci/aktuality/projekt-eso-startuje-svaz-mest-a-obci-cr-skoli-prvni-zastupitele-a-uredniky.aspx ). Všechny prezentace naleznete v již zmíněné knihovničce.

Na členské schůzi naznačený model **sdílení znalostí** prostřednictvím wiki aplikujeme sami na sobě, čímž vzniká např. [stručný popis CityVizoru](https://cs.wikiversity.org/wiki/VS/P%C3%ADskovi%C5%A1t%C4%9B/CityVizor_prakticky ), [práce s Datovými schránkami](https://cs.wikiversity.org/wiki/Datov%C3%A1_schr%C3%A1nka_prakticky ) nebo dokumentace výše zmíněného IoT (přesněji [TTN](https://cs.wikiversity.org/wiki/The_Things_Network_prakticky )). Formou wiki tedy zpracováváme to, co bychom si předávali mezi sebou nebo na co jsme často tázáni zvenku. Prvotní zpracování je samozřejmě pracnější, ale znalost tak nezůstává pouze v hlavách či šuplících jednotlivců, opakovaně se nevynalézá kolo a na texty je možné velmi efektivně odkazovat. Jak rychle se zaplní "bílá místa" je na nás všech.

Zahájili jsme **spolupráci** s dalšími subjekty, především z univerzitního prostředí (např. [KISK](http://kisk.phil.muni.cz/cs ) nebo [VŠE](https://www.vse.cz/ )). Jako oboustranně prospěšná se ukazuje součinnost s centrálními institucemi jako [MV ČR](https://cs.wikipedia.org/wiki/Ministerstvo_vnitra_%C4%8Cesk%C3%A9_republiky ). O těchto aktivitách však až příště. Malou ochutnávkou je možnost připomínkování [návrhu zveřejňování faktur](https://data.gov.cz/otev%C5%99en%C3%A9-form%C3%A1ln%C3%AD-normy/faktury/draft/ ), kde autoři doufají ve vaše praktické postřehy z pohledu potenciálních poskytovatelů i příjemců dat (provedete odkazem "Nahlaste bug", což odpovídá zadání [podnětu na  GitHubu](https://cs.wikiversity.org/wiki/GitHub_prakticky#Zad%C3%A1n%C3%AD_podn%C4%9Btu ))

Z vnějšího světa připomeňme stále běžící projekt ["Bezplatný router pro veřejnou správu"](https://gov.turris.cz/# ), který umožňuje **získat router** výkonnostně vhodný pro [obce I. a II. typu](http://www.rokvobci.cz/zpravy-redaktoru/detail/692-rozdeleni-obci-dle-rozsahu-prenesene--pusobnosti/ ), případně pro obdobně náročná detašovaná pracoviště obcí typu vyššího. Nenechte se odradit na stránce uvedeným termínem "Požádejte si do 30. června 2018..". Je neoficiálně prodloužen do konce roku. Stačí požádat (pozor - forma je čistě elektronická, telefon nehledejte).

Hodit se mohou též otevřené **kurzy open source software pro GIS** (QGIS, PostGIS, GRASS GIS a další) pořádané skupinou GISMentors. Letošní [podzimní termíny](https://kurzy.gismentors.cz/ ) jsou v plném běhu, další veřejné termíny se plánují až na únor/březen 2019.

A stále také platí - nejlepším iniciátorem úspěšného projektu je vždy obec same. Nebojte se tedy **podělit o své nápady a poznatky**. Rádi zajistíme koordinaci i technickou realizaci projektů, které pomohou i dalším obcím.