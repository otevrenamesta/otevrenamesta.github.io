---
layout:       blog
title:        NEWSLETTER 2017: SRPEN - LISTOPAD
---

CityVizor: malá česká revoluce
-
Na začátku září jsme [CityVizor](http://cityvizor.cz/) za zájmu médií (např. [České televize](http://www.ceskatelevize.cz/ct24/ekonomika/2230126-nova-aplikace-umozni-zkontrolovat-radnicni-ucty-i-z-mobilu), [Lupa.cz](https://www.lupa.cz/clanky/ministerstvo-financi-si-pochvalu-casto-nezaslouzi-ted-je-tu-ale-cityvizor/)) oficiálně spustili. Ondřej Profant představil CityVizor 8. října 2017 v rámci [LinuxDays](https://www.linuxdays.cz/2017/video/) v Praze a 4. listopadu 2017 na konferenci [OpenAlt](https://www.superlectures.com/openalt2017/cityvizor) v Brně.
CityVizor byl [pozitivně hodnocen](https://www.lupa.cz/clanky/hlidac-statu-vyhral-soutez-spolecne-otevirame-data-bodoval-i-cityvizor-ministerstva-financi/) i odborníky na otevřená data. Společně
s Ministerstvem financí jsme získali hned dvě ocenění v soutěži [Společně
otevíráme data](http://www.otevrenadata.cz/soutez/soutezni-aplikace-2017/). V hlavní kategorii se CityVizor umístil pátý a nadto
získal Cenu Fondu Otakara Motejla. K tomu organizátoři soutěže dodali:
"[CityVizor naznačuje, kde bychom chtěli s IT veřejné správy jednou být.](http://www.otevrenadata.cz/soutez/soutezni-aplikace-2017/)"

CityVizor v současné době používají Černošice, Nové Město na Moravě
a nejnověji také Uherský Brod. Kromě již participujících obcí evidujeme
zájem o CityVizor ze strany několika dalších měst. S těmito městy
komunikujeme a řešíme s nimi zejména export dat (např. na Praze
7 a v Brně). Máte-li o nasazení rozklikávacího rozpočtu CityVizor zájem
i ve vaší obci, neváhejte nás kontaktovat na adrese
[cityvizor@otevrenamesta.cz](mailto:cityvizor@otevrenamesta.cz).

O aplikaci **CityVizor**:
CityVizor je rozklikávací rozpočet, který umožňuje samosprávám zveřejňovat
a vizualizovat data o jejich hospodaření. CityVizor je svobodný software
uvolněný pod licencí GPLv3, který byl vyvinut pracovníky Ministerstva
financí za účasti spolku Otevřená města. Spolek Otevřená města provozuje
a spravuje službu [CityVizor.cz](https://www.cityvizor.cz/)

BISON: Evidence smluv
-
Do 30. září 2017 jsme sbírali požadavky členů na novou funkcionalitu
a komentáře a připomínky k demo verzi. Zbyněk Grepl nyní tyto vstupy
zpracovává a komunikuje se spolkem BISON, abychom mohli na základě
požadavků členů navrhnout a implementovat novou funkcionalitu pomocí
modulů, které budou uvolněny pod svobodnou licencí.

O aplikaci **Evidence smluv** spolku BISON:
Evidence smluv je komplexní řešení pro evidenci smluv včetně
implementovaného systému zveřejnění smluv do Registru smluv, které vyvíjí spolek BISON.

Veřejné peníze? Veřejný kód!
-
Otevřená města se připojila k výzvě [Public Money? Public Code!](https://publiccode.eu/openletter/) požadující,
aby software vyvinut za veřejné peníze byl zároveň volně k dispozici všem. 
Pakliže se s výzvou ztotožňujete, neváhejte ji podepsat (možno jako
jednotlivec i organizace).

Změna ve složení výboru
-
Přijali jsme rezignaci Viktora Čahoje a Michala Šmardy na členství ve
výboru. Na jejich místo jsme kooptovali Radomíra Palovského a Zbyňka
Grepla, kteří se představili na [členské schůzi 29. června 2017](https://youtu.be/5X_xUB2WQ50).

Posila v týmu spolku Otevřená města
-
V polovině září 2017 se k týmu spolku Otevřená města připojil Dan Kolář.
Dan pracuje jako asistent výboru a projektový manažer aplikace CityVizor
a byl vybrán ve výběrovém řízení, které probíhalo v srpnu a září 2017.
