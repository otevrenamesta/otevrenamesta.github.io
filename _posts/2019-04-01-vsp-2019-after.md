---
layout:       blog
title:        Veřejná správa prakticky
---

Dne 26. 2. 2019 se v prostorách Univerzity Pardubice konal 1. ročník Konference „Veřejná
správa prakticky“ – setkání specialistů ICT měst a obcí, kterou pořádala Otevřená města spolu
s Univerzitou Pardubice.

Konference se věnovala především participativním technologiím, IoT a vybudování
infrastruktury pro IoT v Novém Městě na Moravě, knowledge managementu a sdílení,
CityVizoru a problematice GIS.

Cílem konference bylo, mimo jiné, také zmapování aktuálních problémů, se kterými se obce
potýkají a hledání jejich společných řešení a možností spolupráce.

> &quot;Tato konference nám pomáhá odhalovat potřeby našich členských obcí a společně s jejich
> odborníky najít vhodný způsob spolupráce. Někdy je výhodné vyvinout software na míru,
> jindy je lepší cestou vyjednat slevu.&quot;, říká předseda spolku Otevřená města Ondřej Profant.
> &quot;Náš úřad se potýká s mnoha problémy, se kterými mohou Otevřená města pomoci. Například
> aplikace Cityvizor zpřehledňuje prezentaci rozpočtu a jeho plnění občanům.&quot;, říká Pavel
> Kováč z úřadu městské části Prahy 5, účastník konference.

> „Mám radost, že se podařilo zapojit dvě univerzity (vedle Univerzity Pardubice i Masarykovu
> univerzitu, konkrétně KISK) a také naše přidružené členy a další subjekty. Bourají se bubliny
> a je to skvělá příležitost pro výměnu zkušeností, říká Ladislav Nešněra, člen výboru
> Otevřených měst.“ A dále doplňuje: „Akci vnímám jako spouštěč, nikoliv výsledek, protože ta
> hlavní práce bude teprve následovat. Aby se naplnil smysl konference jako příležitosti k
> setkání a katalyzátor praktických kroků. Spolek k tomu vytváří komunikační a technické
> zázemí, pomáháme s naplněním znalostní báze, ale těžiště je v samotných účastnících. A
> doufáme, že se budou postupně přidávat další. V tomto směru jdeme na nejzazší hranici
> možného, aby princip otevřenosti nezůstal jen v názvu konference nebo našeho spolku.
> V rámci konference proběhl pracovní workshop s cílem identifikovat skutečné problémy
> efektivního rozvoje IT měst a obcí. Jako nejpalčivější problémy účastníci konference označili
> problematiku uzamčení u dodavatele, přenositelnost dat a sdílení znalostí. Další v pořadí byly
> stesky na nedostatek kvalifikovaného personálu a na schopnosti specifikovat požadavky na
> potřebný SW, technická řešení a dlouhodobé strategie. Výrazně byla také patrná obava z
> právní problematiky.“

Workshop zajišťoval Kabinet informačních studií a knihovnictví (KISK) - akademické
pracoviště Filozofické fakulty Masarykovy univerzity a Frank Bold (organizace právníků,
jejíž vizí je svobodná společnost), přidružený člen Otevřených měst. Z identifikovaných čtyř
desítek palčivých témat měli sami účastníci na dobrou třetinu odpověď, což jen podtrhuje
smysl a důležitost intenzivního předávání znalostí a vzájemné pomoci ve veřejné
správě/samosprávě případně vyvinutí koordinovaného úsilí tam, kde řešení leží mimo
možnosti jednotlivých aktérů.

Na základě pozitivních ohlasů zúčastněných obcí a skutečnosti, že Otevřená města považují
sdílení problémů měst a obcí a zkušeností s jejich řešením za obecně velmi přínosné, rozhodli
se organizátoři uspořádat tuto akci i v roce příštím.

Otevřená města jsou velmi vděčná Univerzitě Pardubice a především Fakultě ekonomicko
– správní za poskytnutí velmi reprezentativních a příhodných prostor a velkou vstřícnost a
pohostinnost.

Otevřená města jsou spolek měst, která prosazují otevřené fungování místní samosprávy,
zejména zveřejňování informací a otevřená data, otevřené zadávání veřejných zakázek,
zapojování veřejnosti do rozhodování, open source, otevřené technologie a standardy.
